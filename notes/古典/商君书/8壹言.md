## 壹言第八



凡将立国，制度不可不察也，治法不可不慎也，国务不可不谨也，事本不可不抟也。制度时，则国俗可化，而民从制；治法明，则官无邪；国务壹，则民应用；事本抟，则民喜农而乐战。夫圣人之立法化俗，而使民朝夕从事于农也，不可不知也。夫民之从事死制也，以上之设荣名、置赏罚之明也，不用辩说私门而功立矣。故民之喜农而乐战也，见上之尊农战之士，而下辩说技艺之民，而贱游学之人也。故民壹务，其家必富，而身显于国。上开公利而塞私门，以致民力；私劳不显于国，私门不请于君。若此而功臣劝，则上令行而荒草辟，淫民止而奸无萌。**治国能抟民力而壹民务者，强；能事本而禁末者，富。**

> 时：合于时宜。
>
> 死制：死于制，为遵从国家法制而死。制，法令。
>
> 末：末业，指工商业。
>
>  
>
> 建立国家的四个方面：制度、政策法令、政务、根本事业，制度合于时宜、政策法令清明、政务统一、农战为根本。民众甘愿为国家效力，是因为荣誉爵位和赏罚制度。治理国家能集聚民众的力量专心从事务农作战，国家就会强大；能够使民众从事根本之业而禁止商业、手工业，国家就会富足。

夫圣人之治国也，能抟力，能杀力。制度察则民力抟，抟而不化则不行，行而无富则生乱。故治国者，其抟力也，以富国强兵也；其杀力也，以事敌劝民也。夫开而不塞，则知长；长而不攻，则有奸。塞而不开，则民浑；浑而不用，则力多；力多而不攻，则有虱。故抟力以壹务也，杀力以攻敌也。治国者贵民壹，民壹则朴，朴则农，农则易勤，勤则富。富者废之以爵，不淫；淫者废之以刑，而务农。故能抟力而不能用者必乱，能杀力而不能抟者必亡。故明君知齐二者，其国强；不知齐二者，其国削。

> 事（zì）：也作“剚”，刺杀。
>
> 废：衰败，此指削减。
>
> 齐：古“剂”字，调剂。
>
>  
>
> 圣人治国不仅要能聚集力量，还要能消耗力量。如果只聚集力量而不消耗，就会生出淫逸混乱；通过务农来聚集力量，通过战争来消耗力量。圣明的君主能够调节聚集和消耗力量两个方面，使国家强大。

夫民之不治者，君道卑也；法之不明者，君长乱也。故明君不道卑、不长乱也。秉权而立，垂法而治，以得奸于上，而官无不；赏罚断，而器用有度。若此，则国制明而民力竭，上爵尊而伦徒举。今世主皆欲治民，而助之以乱。非乐以为乱也，安其故而不窥于时也。是上法古而得其塞，下修今而不时移，而不明世俗之变，不察治民之情。故多赏以致刑，轻刑以去赏。夫上设刑而民不服，赏匮而奸益多。故民之于上也，先刑而后赏。**故圣人之为国也，不法古不修今，因世而为之治，度俗而为之法。故法不察民之情而立之，则不成；治宜于时而行之，则不干。故圣王之治也，慎法、察务，归心于壹而已矣。**

> 卑：卑下，此指平庸。
>
> 垂法：运用法律。
>
> 不：同“否”（pǐ），恶也。
>
> 干（ɡān）：干犯，触犯。
>
> 
>
> 圣明的君主治理国家，不效法古代不拘守现状，根据社会发展的具体情况来制定相应的政策，考察社会风俗来制定法令。假如法度不考察民众的实际情况而设立，就不会成功；政策能适应当时形势来推行，就不会被抵触。所以英明的君主治理国家，一定慎重立法、考察时势，将精力集中在农耕和作战上。

---

本文开始介绍了治理国家的四种制度：制度、政策法令、政务、根本事业。这些制度的目标都是保证人民专心于农战，来积蓄国力。

国力强大后，要通过战争来消耗国力，如果不消耗国力，国内就会滋生奸邪、人们会变得懒惰、淫逸。国力强大后，消耗国力可以保证人民处于朴素的状态，专心务农，为国家出力。

最后重申了制定法令时要根据社会的实际情况：故圣人之为国也，不法古不修今，因世而为之治，度俗而为之法。故法不察民之情而立之，则不成；治宜于时而行之，则不干。故圣王之治也，慎法、察务，归心于壹而已矣。

