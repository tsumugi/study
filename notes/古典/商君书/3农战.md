## 农战第三

凡人主之所以劝民者，官爵也。国之所以兴者，农战也。今民求官爵，皆不以农战，而以巧言虚道，此谓劳民。劳民者，其国必无力。无力者，其国必削。

> 劝：勉励。
>
> 虚道：指空泛无用的说教。
>
> 劳：使懒惰。

善为国者，其教民也，皆作壹而得官爵。是故不作壹，不官无爵。国去言则民朴，民朴则不淫。民见上利之从壹空出也，则作壹。作壹，则民不偷营。民不偷营，则多力。多力，则国强。今境内之民皆曰：“农战可避，而官爵可得也。”是故豪杰皆可变业，务学《诗》、《书》，随从外权，上可以求显，下可以求官爵；要靡事商贾，为技艺，皆以避农战。具备，国之危也。民以此为教者，其国必削。

> 作壹：劳动专一。指专务农战。
>
> 淫：放纵。
>
> 利：赏禄。
>
> 壹空（kǒnɡ）：即一孔，一途。空，通“孔”。
>
> 偷营：谓私下从事农战以外的事。
>
> 随从：追随。
>
> 要靡：与豪杰对文，指平庸之人。
>
> 具备：意谓以上的情况都出现。

善为国者，仓廪虽满，不偷于农；国大民众，不淫于言，则民朴壹。民朴壹，则官爵不可巧而取也。不可巧取，则奸不生。奸不生，则主不惑。今境内之民及处官爵者，见朝廷之可以巧言辩说取官爵也，故官爵不可得而常也。是故进则曲主，退则虑所以实其私，然则下卖权矣。夫曲主虑私，非国利也，而为之者，以其爵禄也；下卖权，非忠臣也，而为之者，以末货也。然则下官之冀迁者皆曰：“多货，则上官可得而欲也。”曰：“我不以货事上而求迁者，则如以狸饵鼠尔，必不冀矣。若以情事上而求迁者，则如引诸绝绳而求绳枉木也，愈不冀矣。二者不可以得迁，则我焉得无下动众取货以事上，而以求迁乎？”百姓曰：“我疾农，先实公仓，收余以食亲。为上忘生而战，以尊主安国也。仓虚，主卑，家贫，然则不如索官！”亲戚交游，合，则更虑矣。豪杰务学《诗》、《书》，随从外权；要靡事商贾，为技艺，皆以避农战。民以此为教，则粟焉得无少，而兵焉得无弱也！

> 偷：懒惰，此指松懈。
>
> 朴：专心。
>
> 常：指封官授爵的法典。
>
> 曲主：曲意逢迎君主。
>
> 实其私：满足自己的私欲。
>
> 卖权：卖弄权势，谓玩弄权术。
>
> 末：追逐。
>
> 货：货利，财利。
>
> 交游：聚在一起。
>
> 合：达成一致。

善为国者，官法明，故不任知虑；上作壹，故民不偷营，则国力抟。国力抟者强，国好言谈者削。故曰：农战之民千人，而有《诗》、《书》辩慧者一人焉，千人者皆怠于农战矣。农战之民百人，而有技艺者一人焉，百人者皆怠于农战矣。国待农战而安，主待农战而尊。夫民之不农战也，上好言而官失常也。常官，则国治；壹务，则国富。国富而治，王之道也。故曰：王道非外，身作壹而已矣。

> 知虑：指有头脑的人。
>
> 抟（tuán）：聚集，凝聚。
>
> 常：规则。

今上论材能知慧而任之，则知慧之人希主好恶，使官制物以适主心。是以官无常，国乱而不壹，辩说之人而无法也。如此，则民务焉得无多？而地焉得无荒？《诗》、《书》、礼、乐、善、修、仁、廉、辩、慧，国有十者，上无使守战。国以十者治，敌至必削，不至必贫。国去此十者，敌不敢至；虽至，必却。兴兵而伐，必取；按兵不伐，必富。国好力者以难攻，以难攻者必兴；好辩者以易攻，以易攻者必危。**故圣人明君者，非能尽其万物也，知万物之要也。**故其治国也，察要而已矣。

> 希：通“睎”，观望。
>
> 制：处理，决断。
>
> 务：事务，此指行业。
>
> 守战：防守和进攻。
>
> 难：指“好力”之“力”，即加强农战，因为这种事做起来不容易，故曰难。
> 易：指“好辩”之“辩”，即崇尚虚谈，因为这种事做起来不费力，故曰易。

今为国者多无要。朝廷之言治也，纷纷焉务相易也。是以其君惛于说，其官乱于言，其民惰而不农。故其境内之民，皆化而好辩乐学，事商贾，为技艺，避农战。如此，则不远矣。国有事，则学民恶法，商民善化，技艺之民不用，故其国易破也。夫农者寡而游食者众，故其国贫危。今夫螟、蟘、蚼蠋春生秋死，一出而民数年不食。今一人耕而百人食之，此其为螟、蟘、蚼蠋亦大矣。虽有《诗》、《书》，乡一束，家一员，犹无益于治也，非所以反之之术也。故先王反之于农战。故曰：百人农一人居者，王；十人农一人居者，强；半农半居者，危。故治国者欲民者之农也。国不农，则与诸侯争权不能自持也，则众力不足也。故诸侯挠其弱，乘其衰，土地侵削而不振，则无及已。

> 纷纷焉：众说纷纭的样子。
>
> 务：一定。
>
> 易：改变。
>
> 惛（hūn）：糊涂。
>
> 螟、蟘（tè）：两种专吃小苗的害虫。
>
> 蚼蠋（qú zhú）：一种似蚕的害虫。

圣人知治国之要，故令民归心于农。归心于农，则民朴而可正也，纯纯则易使也，信可以守战也。壹，则少诈而重居；壹，则可以赏罚进也；壹，则可以外用也。夫民之亲上死制也，以其旦暮从事于农。夫民之不可用也，见言谈游士事君之可以尊身也、商贾之可以富家也、技艺之足以糊口也。民见此三者之便且利也，则必避农。避农，则民轻其居，轻其居则必不为上守战也。凡治国者，患民之散而不可抟也。是以圣人作壹，抟之也。国作壹一岁者，十岁强；作壹十岁者，百岁强；作壹百岁者，千岁强；千岁强者王。君修赏罚以辅壹教，是以其教有所常，而政有成也。

> 纯纯：诚恳的样子。
>
> 重（zhònɡ）居：重土难迁。
>
> 制：遵从。

王者得治民之至要，故不待赏赐而民亲上，不待爵禄而民从事，不待刑罚而民致死。国危主忧，说者成伍，无益于安危也。夫国危主忧也者，强敌大国也。人君不能服强敌破大国也，则修守备，便地形，抟民力，以待外事，然后患可以去，而王可致也。**是以明君修政作壹，去无用，止浮学事淫之民，壹之农，然后国家可富，而民力可抟也。**

> 便地形：谓占领有利地形。便，有利。
> 外事：指外来进犯。

今世主皆忧其国之危而兵之弱也，而强听说者。说者成伍，烦言饰辞而无实用。主好其辩，不求其实。说者得意，道路曲辩，辈辈成群。民见其可以取王公大人也，而皆学之。夫人聚党与，说议于国，纷纷焉。小民乐之，大人说之。故其民农者寡而游食者众。众，则农者殆；农者殆，则土地荒。学者成俗，则民舍农从事于谈说，高言伪议。舍农游食而以言相高也，故民离上而不臣者成群。此贫国弱兵之教也。夫国庸民以言，则民不畜于农。故惟明君知好言之不可以强兵辟土也，**惟圣人之治国作壹，抟之于农而已矣。**

> 强：坚定，坚决。
>
> 烦：多。饰：巧诈。
>
> 庸：任用。
>
> 畜：喜好。

---

人民专心于务农，可以使农业强大， 保证国力；而且务农的人会纯朴，好控制，能够用来作战；对土地有感情，也愿意为国家效力；大家都一心专注农业，三观都类似，也便于凝聚在一起。如果从事游说，商人，或者技工的职业，就会变得奸诈狡猾，不看重土地，也难以凝聚在一起。

因此，农战，即农业和军事，是国家强大的根本。君主应该把农战作为获得官爵的唯一途径，激励人民专心于农战，抑制其他行业，国家才能强大。

如果通过农战以外的途径也可以获得官爵，则豪杰就会学习诗书，到处游说来获得官爵；普通人就会经商或者从事技艺，来获得财富。人民都逃避农战，国家就会衰弱。

如果可以通过言说获得官爵，没有固定的获得官爵的法则，就会形成一种曲意逢迎君主、为自己谋私利的风气，形成一个腐败的官僚系统，这样会加重人民逃避农战的趋势。

《诗》、《书》、礼、乐、善、修、仁、廉、辩、慧，这些治国手段，只能使国家贫困，国力削弱。

圣人明君并不能详细的知道万物的所有细节，但是能把握万物的关键。而治国的关键就是禁止那些浮华空洞的言说和不正当的职业，专心于农战。

