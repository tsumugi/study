## 定分第二十六



公问于公孙鞅曰：“法令以当时立之者，明旦欲使天下之吏民皆明知而用之，如一而无私，奈何？”

> 当时：指今日，与下文“明旦”相对。

公孙鞅曰：为法令，置官吏。朴足以知法令之谓者，以为天下正，则奏天子。天子若，则各主法令之。皆降，受命发官，各主法令之。民敢忘行法令之所谓之名，各以其所忘之法令名罪之。主法令之吏有迁徙物故，辄使学读法令所谓。为之程序，使日数而知法令之所谓，不中程，为法令以罪之。有敢剟定法令损益一字以上，罪死不赦。诸官吏及民，有问法令之所谓也于主法令之吏，皆各以其故所欲问之法令，明告之。各为尺六寸之符，明书年、月、日、时、所问法令之名，以告吏民。主法令之吏不告，及之罪，而法令之所谓也，皆以吏民之所问法令之罪，各罪主法令之吏。即以左券予吏之问法令者，主法令之吏谨藏其右券木柙，以室藏之，封以法令之长印。即后有物故，以券书从事。

> 正：长，官吏。
> 若：古同“诺”，许可。
>
> 发官：赴任。
>
> 物故：亡故，去世。
>
> 剟（duō）：刻写、删削，此指修改。
>
>  
>
> 保证法令快速让人民都知道，就要教育并设置推广法令的官吏，让各地人民都记住法律，用刑罚保证官吏和人民都能牢记法律。

法令皆副，置一副天子之殿中，为法令为禁室，有键钥，为禁而以封之，内藏法令一副禁室中，封以禁印。有擅发禁室印，及入禁室视禁法令，及剟禁一字以上，罪皆死不赦。一岁受法令以禁令。

> 副：副本。
> 键钥：锁钥。
> 禁：封禁，相当于今天的封条。
> 内：古同“纳”，收藏。
> 发：开启。
>
>  
>
> 君主保管法令的副本。

天子置三法官：殿中置一法官，御史置一法官及吏，丞相置一法官。诸侯、郡、县皆各为置一法官及吏，皆比秦一法官。郡、县、诸侯一受赍来之法令，学并问所谓。吏民欲知法令者，皆问法官。故天下之吏民，无不知法者。吏明知民知法令也，故吏不敢以非法遇民，民不敢犯法以干法官也。遇民不修法，则问法官，法官即以法之罪告之，民即以法官之言正告之吏。吏知其如此，故吏不敢以非法遇民，民又不敢犯法。如此，天下之吏民虽有贤良辩慧，不能开一言以枉法；虽有千金，不能以用一铢。故知、诈、贤能者皆作而为善，皆务自治奉公。民愚则易治也，此所生于法明白易知而必行。

> 赍：送。
> 遇：对待。
> 修：遵循。
>
>  
>
> 设置一个法官系统，官吏和人民想了解法律就去问他们，让所有的人民都清楚法律。人民愚昧就容易统治，这是由于法令明白易懂就一定会遵从。

法令者，民之命也，为治之本也，所以备民也。为治而去法令，犹欲无饥而去食也，欲无寒而去衣也，欲东而西行也，其不几亦明矣。一兔走，百人逐之，非以兔为可分以为百，由名分之未定也。夫卖兔者满市，而盗不敢取，由名分已定也。故名分未定，尧、舜、禹、汤且皆如焉而逐之；名分已定，贪盗不取。今法令不明，其名不定，天下之人得议之。其议，人异而无定。人主为法于上，下民议之于下，是法令不定，以下为上也。此所谓名分之不定也。夫名分不定，尧、舜犹将皆折而奸之，而况众人乎？此令奸恶大起，人主夺威势，亡国灭社稷之道也。今先圣人为书而传之后世，必师受之，乃知所谓之名；不师受之，而人以其心意议之，至死不能知其名与其意。故圣人必为法令置官也，置吏也，为天下师，所以定名分也。名分定，则大诈贞信，巨盗愿悫，而各自治也。故夫名分定，势治之道也；名分不定，势乱之道也。故势治者不可乱，势乱者不可治。夫势乱而治之，愈乱；势治而治之，则治。故圣王治治，不治乱。

> 备：防备。
> 几：近。
>
> 折：改道。
>
>  
>
> 法律一定要确定名分。即法律的官方解释，名分定了，人民都按照名分来理解法律，就不会混乱。一只兔子跑了，一百个人追赶，并不是因为捉到兔子后每个人都能分到兔子的百分之一，而是因为兔子的所有权没有确定。而市场上到处有卖兔子的，盗贼却不敢去偷，这是因为市场上兔子的所有权是明确的。

夫微妙意志之言，上知之所难也。夫不待法令绳墨，而无不正者，千万之一也。故圣人以千万治天下，故夫知者而后能知之，不可以为法，民不尽知。贤者而后知之，不可以为法，民不尽贤。故圣人为法必使之明白易知，名正，愚知遍能知之。为置法官，置主法之吏，以为天下师，令万民无陷于险危。故圣人立，天下而无刑死者，非不刑杀也，行法令明白易知，为置法官吏为之师，以道之知。万民皆知所避就，避祸就福，而皆以自治也。故明主因治而终治之，故天下大治也。

>绳墨：本为木工打直线所用的墨线，此指规矩。
>道：通“导”。
>
> 
>
>制定法律一定要明白易懂，即使愚蠢的人也能很清楚。再给人民设置法官、法吏作他们的老师，引导他们理解法令。万民都知道应躲避什么、靠近什么，避祸近福，就都能各自为治。所以明君凭借人民自治的基础来完成国家的治理，所以天下就大治了。

---

本章主要说了推行法律的方法。

首先指定法律时，一定要清楚明白，普通人也能清楚的理解。

其次，法律要有明确的官方解释，确立名分，这样人民就不会各自有不同的解释，造成混乱。

最后，设置推广法律的官吏，让他们教人民法律，并且其他的官吏和人民可以向他们请教法律。并用刑罚保证法律的推广。

