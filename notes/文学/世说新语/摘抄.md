
## 德行

陈仲举言为士则，行为世范，登车揽辔，有澄清天下之志。为豫章太守，至，便问徐孺子所在，欲先看之。主簿白：“群情欲府君先入廨。“ 陈曰：“武王式商容之闾，席不暇暖。吾之礼贤，有何不可！”


郭林宗至汝南，造袁奉高，车不停轨，鸾不辍轭；诣黄叔度，乃弥日信宿。人问其故，林宗曰：“叔度汪汪如万顷之陂，澄之不清，扰之不浊，其器深广，难测量也！”


李元礼风格秀整，高自标持，欲以天下名教是非为己任。后进之士有升其堂者，皆以为登龙门。


## 容止


魏明帝使后弟毛曾与夏侯玄共坐，时人谓“蒹葭倚玉树。


时人目夏侯太初“朗朗如日月之入怀”，李安国“颓唐如玉山之将崩”。


嵇康身长七尺八寸，风姿特秀。见者叹曰：“萧萧肃肃，爽朗清举。”或云：“肃肃如松下风，高而徐引。”山公曰：“嵇叔夜之为人也，岩岩若孤松之独立；其醉也，傀俄若玉山之将崩。”


裴令公目王安丰：“眼烂烂如岩下电。”


潘安仁、夏侯湛并有美容，喜同行，时人谓之“连璧”。


裴令公有俊容仪，脱冠冕，粗服乱头皆好，时人以为“玉人”。见者曰：“见裴叔则，如玉山上行，光映照人。”


## 任诞

阮籍嫂尝还家，籍见与别。或讥之，籍曰：“礼岂为我辈设也！”


王子猷居山阴，夜大雪，眠觉，开室命酌酒，四望皎然。因起彷徨。咏左思《招隐诗》，忽忆戴安道。时戴在剡，即便夜乘小船就之。经宿方至，造门不前而返。人问其故，王曰：“吾本乘兴而行，兴尽而返，何必见戴！”

